[
  {
    "متن": "مقدمه\nزن در طول تاریخ همواره مورد ظلم ها و تبعیض ها قرار گرفته و سختی های زیادی را متحمل شده است. نگاهی به تاریخ بر ما روشن می سازد که زن در بعضی جوامع، حقیر و پست شمرده می شده و حتی زنده ماندن او برای پدر خانواده ننگ و عار به  شمار می آمده است. در این جوامع، زن حرمت و کرامتی نداشت. ولی در جوامعی دیگر، مورد احترام و دارای ارزش بوده است.\nزن و جایگاه و حقوق زن به عنوان نیمی از پیکره بشریت و بدنه جامعه انسانی، به همان اندازه قابل بررسی و ژرف نگری است که انسان، شایسته شناخت و بررسی است. هر گونه تحلیل و بررسی ابعاد وجودی زن ـ منهای ویژگیهای صنفی و جنسی ـ در واقع، تحلیل حیات انسان به شمار می آید. در واقع شناخت زن و منزلت و مقام او، شناخت انسان و کرامت او است. بررسی احوال زن و بررسی ابعاد حیات این بخش از جامعه انسانی، گامی در راستای انسان شناسی است. تحلیل و شناخت هویت زن و آشنایی با مقام و عظمت روحی و عواطف ملکوتی او و همچنین حقوق انسانی و طبیعی او از جمله مسائل مهم است که باید همه آنها شناخته و معرفی شود. به طور کلی هویت زن، هویت جامعه است و در واقع برای زن ارزش قائل شدن، ارزش قائل شدن برای تمام افراد جامعه است.\nسؤالی که در اینجا مطرح می شود این است که نحوه نگرش این سه دین نسبت به زن چگونه است؟\n \nزن در اسلام\nاسلام، تحول چشمگیری در جامعه آن روز، خصوصاً زندگی زنان ایجاد کرد. زنانی که جامعه آن روز، کمترین ارزشی برای ایشان قائل نبود توانستند در صحنه های مختلف جامعه حضور پیدا کرده، ابراز وجود و اظهار نظر کنند. اسلام برای زن کرامت قائل شد و در تمام شئون برای او سهمی در نظر گرفت و تساوی بین زن و مرد را مطرح نمود.\nآنچه دیده می شود این است که در نظام آفرینش، ستمی وجود ندارد. هیچ زنی نمی تواند بگوید در نظام هستی بر من ظلم و ستم شده است و هیچ مردی نمی تواند بگوید که در نظام هستی به او برتری داده شده است.\nقرآن کریم آشکارا بیان می فرماید:\"لقد ارسلنا رسلنا بالبیّنات و انزلنا معهم الکتاب و المیزان لیقوم النّاس بالقسط\"(سوره حدید  / آیه 25) (همانا فرستادیم رسولان مان را با بیّنه ها و فرو فرستادیم با ایشان کتاب و میزان را تا قیام نمایند مردمان به عدل)\nدر قرآن و حدیث به مطالبی بر می خوریم که زن را هم صحبت فرشتگان معرفی می کند و او را مورد توجه انبیاء و کوثری از ناحیه خداوند می دانند. این نشانه بالا بودن شخصیت انسانی زن است. از دیدگاه قرآن، زن انسانی است که از تمام مواهب رشد و کمال برخوردار است. خداوند انسان را خلق کرد و او  را به دو جنس مذکر و مؤنث تقسیم کرد. این تقسیم موجودات به مذکر و مؤنت قانونی کلی در جهان مادی است.\n\" قرآن در آیات فراوانی تصریح نموده که در کنار هر مرد بزرگ زنی بزرگ وجود داشته است. از همسران آدم و ابراهیم و از مادران موسی و عیسی نهایت تجلیل را نموده است. اگر همسر نوح و لوط را به عنوان زنانی ناشایست ذکر می کند. از زن فرعون به عنوان زنی بزرگ که گرفتار مرد پلیدی بوده است یاد می کند. با این کار قرآن خواسته در انسانهای خود توازن را حفظ کند و قهرمانان ماجراهای تاریخ را منحصر به مردان نکند.\" (مطهری،1374 :149) ذکر نام، فضیلت و حتی ذّم زنان در قرآن بیانگر اهمیت زنان در تاریخ انبیاء می باشد. روشن ترین نشانه کمال زن هم آن است که قرآن کریم مریم و آسیه را نه تنها نمونه نیک برای زنان که نمونه ای برای مرد و زن مؤمن قرار داده است.\nقرآن در باره حضرت مریم می فرماید :\n\" ...کلّما دخل علیها زکریا المحراب وجد عندها رزقا قال یا مریم انّی لک هذا قالت هو من عندالله انّ الله یرزق من یشاء بغیر حساب\"  (سوره آل عمران / آیه 37 )\n\" ...هر وقت زکریا به محراب عبادت مریم می آمد رزق شگفت آوری می یافت، می گفت ای مریم این روزی از کجا برای تو می رسد پاسخ می داد این از جانب خداست که همانا خدا بی سبب به هر کس بخواهد روزی می دهد. \"\nبر اساس آیات قرآن، فرشتگان با مریم سخن می گفتند و سخنان او را می شنیدند و نیز مریم آنها را می دید.\nهمچنین قرآن کریم می فرماید : \"واذ قالت الملائکة یا مریم انّ الله اصطفاک و طهّرک و اصطفاک علی نساء العالمین یا مریم اقنتی لربک و اسجدی و ارکعی مع الراکعین \"  (سوره آ ل عمران / آیه 43 -42)\n\" و هنگامی که فرشتگان گفتند: ای مریم خداوند تو را به کلمه ای از جانب خود که نامش مسیح است، مژده می دهد.\"\nیعنی فرشتگان فراوانی به حضرت مریم خبر دادند که مطهره و ممتاز زنان عالم هستی و دائما به یاد حق باش و سجود و رکوع را فراموش مکن و از اهل رکوع باش، چنان که بشارت حضرت مسیح را به او دادند.\n\"بر پایه ظواهر قرآن، فر\nشته ها با مریم سخن گفتند، اما نه فقط در قالب هاتف غیب و سروش نهان، بلکه برای او مشهود شدند، چنانکه این خطاب ها و نداها گاهی به صورت تمثّل هم تجلّی کرده است. \" فتمثّل لها بشراً سویّاً \" (سوره مریم / آیه17) پس چون بشری هماهنگ بر او نمایان شد. طبق ظاهر آیات ، خود مریم به تنهایی این مقامات را دریافت کرد و مقام او بود که سبب شد زکریا از خدای سبحان فرزندی رضیّ طلب نماید، \"هنالک دعا زکریّا ربّه\"(سوره آل عمران / آیه38 )، \"و اجعله ربّ رضیّاً\" (سوره مریم / آیه6) وانگهی سفارش به قنوت، دوام عبادت، خضوع مستمر و سجود و رکوع، نشانه مقام خود مریم علیه سلام است. \" (جوادی آملی، 1385: 128-127)\nدر اسلام جایگاه زن آنچنان رفیع و بلند است که از او تحت عنوان آیت الهی و نشانه خداوند یاد می شود.\n\" و من آیاته ان خلق لکم من انفسکم ازواجا لتسکنوا الیها...\"  (سوره روم / آیه21)\n\"و از آیات الهی این است که، برای شما از جنس خودتان جفتی بیافرید که با او آرامش یافته و با هم انس بگیرید .\"\n\"اسلام به روشنی بیان می کند که زمین و آسمان،گیاهان و حیوانات را برای انسان آفریده است ولی هرگز نمی گوید زن برای مرد آفریده شده است. \" (مطهری ، 1374: 151)\nقرآن می فرماید: \"هن لباس لکم و انتم لباس لهن \" (سوره بقره / آیه 187 )\nامام خمینی می فرماید:\n\"نقش زن در جامعه بالاتر از نقش مرد است؛ برای اینکه بانوان علاوه بر اینکه خودشان یک قشر فعّال در همه ابعاد هستند، قشرهای فعّال را در دامن خودشان تربیت می ‏کنند.\"(صحیفه امام، ج 14،ص197)\nاسلام اولین مکتبی است که جایگاه زن را در اجتماع قانونی اعلام کرد و زن را به عنوان عضو مؤثر جامعه پذیرفت و در ساختن جامعه و در امور اجتماعی و مسأله مهم بیعت شرکت داد و حقوق قانونی برای او اعلام نمود. و اینکه مرد و زن هر دو به طور مساوی سازنده امر اجتماع و ضامن حفظ قانون و ناظر امنیت عمومی در جامعه هستند. امام خمینی می فرماید:\n\" ما مفتخریم که بانوان و زنان پیر و جوان و خرد و کلان در صحنه‏های فرهنگی و اقتصادی و نظامی حاضر، و همدوش مردان یا بهتر از آنان در راه تعالی اسلام و مقاصد قرآن کریم فعالیت دارند.(صحیفه  امام، ج 21،ص397)\nدر جای دیگری تأکید می کنند:\n\" در نظام اسلامی، زن همان حقوقی را دارد که مرد دارد، حق تحصیل، حق کار، حق مالکیت، حق رأی دادن، حق رأی گرفتن. در تمام جهاتی که مرد حق دارد، زن هم حق دارد.\" (همان، ج 5،ص 189)\nاسلام در کسب پاداش مادی و معنوی زن را برابر با مرد معرفی نمود و اینکه در انجام وظایف و مسئولیت ها یکسان می باشند. و اینـکه زن و مـرد در فهم هـمه مـعارف عالیـه و تفـکر در خلقـت آسمانها و زمین توانا و قادر هستند و اینکه جنس موؤنث هم مستعد کسب همه معارف می باشد.\nامام خمینی می فرمایند:\n\" اسلام زنها را نجات داده است از آن چیزهایی که در جاهلیت بود. آنقدری که اسلام به زن خدمت کرده، خدا می‏ داند به مرد خدمت نکرده؛ آنقدر که به زن خدمت کرده. شما نمی‏ دانید که در جاهلیت زن چه بوده و در اسلام چه شده.\" (همان، ج 4،ص427)\n \"اسلام زن را مثل مرد می داند که از سه خصیصه مهم: اختیار، مسئولیت پذیری، کمال خواهی برخوردار است.\" (جمعی از پزوهشگران ،1385،ج 3 :54)\nنیز روایات متعددی وجود دارد که سرشار از توجه همراه با رأفت و رحمت پیامبر اسلام(ص) نسبت به زن است.\nپیامبر اکرم -صلی الله علیه و آله و سلم- در بیان و عمل، موقعیت زن رادر جامعه اسلامی تبیین می کنند و می فرمایند:\n\" انما النساء شقایق الرجال \" (حنبل، 1389،ج 6: 256) \" زنان همتای مردان هستند.\"\nپیامبراسلام- صلی الله علیه و آله و سلم- یکی از ملاک های برتری در شخصیت انسان را چگونگی رفتار او با زنان می دانند.\n\" خیارکم خیارکم لنسائه\" (ابن ماجه،1395 ، ج2 :363) \" بهترین شما آن است که با زنان بهترین باشد.\"\nدر حدیث است که هرگاه پیامبر اسلام به خانه فاطمه - سلام الله علیها – می آمد دست او را می بوسید که این عمل از احترام خیلی زیاد نسبت به زنان و دختران حکایت دارد.\nهمچنین می فرمودند: \"اگر پدران برای خانواده خود چیزی بخرند اول باید به دختران بدهند زیرا خاطر آنها لطیف تر و زود رنج تر است.\"\nرسول خدا – صلی الله علیه و آله و سلم- در خطبه حجة الوداع که آن را در حضور انبوه مسلمانان و در سال پایانی عمر خویش ایراد کرد، فرمود: \"ایها الناس ان لنسائکم علیکم حقا و لکم علیهنّ حقّا و...فا تقوا الله فی النساء و استوصوا بهنّ خیرا\" (الحرّانی،1416: 30)\n\"ای مردم زنان بر شما حقی دارند چنانکه شما را بر زنان حقی است و... خدا را نسبت به زنان در نظر دارید و نسبت به آنها خیر و نیکی سفارش کنید.\"\nاسلام شخصیت مستقل زن را تضمین کرده است. شوهر اجازه ندارد که سهمی در مایملک همسرش داشته باشد، مگر آنهایی را که همسر با رضایت کامل و آزادانه به او تقدیم کرده است. (سابق، 1996: 218ـ 229)\nپیامبر- صلی الله علیه و آله و سلم- می فرمایند: \"دختران خود را ناپسند مدانید، به درستی که دختران، مونس انسان و گران بهایند.\"( متقی، 1401 ،حدیث 74 453)\nرسول خدا -صلی الله علیه و آله و سلم-  فرمود :\"سووا بین اولادکم فی العطیه فلو کنت مؤثرا احدا لآثرات النساء علی الرجال \" (البخاری،بی تا ،ج3 :157 ) \"در بخشش میان فرزندان به مساوات رفتار کنید. اگر می خواستم یکی را بر دیگری ترجیح دهم، زنان را بر مردان ترجیح می دادم.\""
  }
]
